<html>
<body>

<center><table width="80%"><tr><td>

<font face="verdana" color="navy">

<br><br>

<center>

<font face="verdana" size="6"><i>Hyper Scout</font>

<br><br>

<font face="verdana" size="5">camper leggero da esplorazione</i></font>

</center>

<br><br><br><br>

<div align="justify">

<font face="verdana" size="4">

Oggi a torto si ritiene sia divenuto impossibile allestire un furgone a camper al di fuori dei classici circuiti commerciali. Facendo un buon lavoro, dapprima studiando le normative e poi rispettandole, è tuttora possibile realizzare con una somma più che conveniente quel tipo di veicolo che le ditte costruttrici, costrette dal perseguimento di un reddito e dal conformismo ai tradizionali modelli di vita, non realizzano, pur essendo quanto di meglio possa desiderare un viaggiatore.

<br><br>

Il lavoro di coibentazione, pannellatura e pavimentazione del mezzo e la facitura degli arredi possono essere realizzati in proprio. Questi interventi non modificano in alcun modo la struttura del furgone e non vi introducono elementi di disturbo nè richiedono competenze che oltrepassano la comune e semplice arte del bricolage. Viviamo infatti in un Paese che ancora ha la sfrontatezza di definirsi libero e d'altro canto non ci potrebbe venire impedito il respirare, poiché per l'homo faber costruire è come respirare.

<br><br>

Badiamo però di acquistare in regolari rivendite e documentare con ricevute e schede tecniche tutto il materiale che utilizzeremo. Ogni elemento dell'allestimento andrà fermato ben fisso alla struttura del veicolo in modo da non poter mai costituire pericolo durante la marcia. Ogni lavoro andrà compiuto a regola d'arte con la volontà di soddisfare ogni norma di legge oltre che, s'intende e soprattutto, di buon senso ed estetica.

<br><br>

Una volta realizzata questa primaria parte dell'allestimento, potremo rivolgerci a degli artigiani per montare, ognuno secondo proprie competenze, una o più finestre, l'oblò al tetto ed i brevi impianti: idrico, elettrico e del GPL. Per ultimo andrà affettuato il taglio della paratia in metallo che separa la cabina di guida dal vano abitativo e le parti rimanenti andranno integrate con l'arredo in legno in modo che non vi siano elementi taglienti o costituenti un pericolo.

<br><br>

A quel punto il mezzo potrà essere presentato all'esame della Motorizzazione accompagnato dal disegno dell'allestimento e relativa relazione redatte da un tecnico. Nel nostro caso questi deriverà facilmente l'uno e l'altra oltre che dal lavoro fatto anche dal materiale presentato su queste pagine. Essendo state rispettate le specifiche costruttive volute dalle norme, essendo compiuto ogni lavoro alla perfezione, nulla ci separerà dall'omologazione.

<br><br><br><br><br>

<div align="center">

<font face="verdana" color="navy" size="4"><i>

<a href="index.htm">TORNA ALLA HOME PAGE</a>

<br><br>

Testo ed immagini proprietà del suo <a href="../../../hl_it.htm">autore</a>

<br>

Riproduzione vietata anche parziale

</i></font>

</div>

<br><br>

</font>

</div>

</td></tr></table></center>

<br><br><br>

</html>
</body>


